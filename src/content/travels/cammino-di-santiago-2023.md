---
title: "Cammino di Santiago - Inglese e di Finisterre"
slug: "cammino-inglese-e-finisterre-2023"
date: "2023-09-06"
endDate: "2023-09-15"
description: "Dal porto di Ferrol fino a Santiago, per poi spingermi fino alla “fine del mondo”: un cammino breve ma intenso, fatto di incontri, buon cibo e tante risate. Un’esperienza umana che non dimenticherò mai."
coverImage: "https://res.cloudinary.com/dx6hrvg6l/image/upload/v1764883558/ferrol-01_mpmemj.jpg"
heroTitleVariant: "light"
tags:
  - Spagna
  - Europa
  - Cammini
  - ZainoInSpalla
location: "Spagna"
duration: "10 giorni"
totalKilometers: 202
coords:
  lat: 43.478484 
  lng: -8.244141
map:
  kmz: "/tracks/Cammino-inglese-finisterre.kmz"
  points:
    - name: "Ferrol"
      lat: 43.478484 
      lng: -8.244141
      description: "Ferrol è una città portuale della Galizia nota per il suo storico arsenale navale e le eleganti fortificazioni sul mare."
    - name: "Neda"
      lat: 43.513438
      lng: -8.152204
      description: "Piccolo comune galiziano lungo il Cammino Inglese, attraversato dal fiume Xubia e caratterizzato da un'atmosfera tranquilla e rurale."
    - name: "Pontedeume"
      lat: 43.407482
      lng: -8.172163
      description: "Affascinante cittadina galiziana situata alla foce del fiume Eume, nota per il suo ponte medievale e il centro storico ben conservato."
    - name: "Betanzos"
      lat: 43.282230
      lng: -8.211660
      description: "Antica città medievale della Galizia, conosciuta come la 'Roma galiziana' per le sue chiese romaniche e il ricco patrimonio storico."
    - name: "Hospital de Bruma"
      lat: 43.152920
      lng: -8.363170
      description: "Piccola località rurale del Cammino Inglese, situata in una zona collinare della Galizia, caratterizzata da paesaggi verdi e tranquillità."
    - name: "Sigüeiro"
      lat: 42.968803
      lng: -8.441988
      description: "Ultima tappa del Cammino Inglese prima di Santiago, piccolo centro abitato immerso nella campagna galiziana."
    - name: "Santiago de Compostela"
      lat: 42.880718
      lng: -8.545445
      description: "Meta finale del Cammino, celebre per la sua maestosa cattedrale che custodisce le reliquie di San Giacomo. Il centro storico è Patrimonio dell'Umanità UNESCO."
    - name: "Negreira"
      lat: 42.910041
      lng: -8.735167
      description: "Prima tappa del Cammino di Finisterre, cittadina galiziana circondata da colline verdi e caratterizzata da un'atmosfera tranquilla."
    - name: "Olveiroa"
      lat: 42.968411 
      lng: -9.037574
      description: "Piccolo villaggio rurale lungo il Cammino di Finisterre, immerso nella campagna galiziana e circondato da paesaggi naturali."
    - name: "Cabo Finisterre"
      lat: 42.882341
      lng: -9.271661
      description: "Il leggendario 'finis terrae', considerato dagli antichi romani la fine del mondo conosciuto. Spettacolare promontorio roccioso che si affaccia sull'Oceano Atlantico."
    - name: "Muxia"
      lat: 43.106511
      lng: -9.216523
      description: "Muxía è un pittoresco villaggio costiero galiziano famoso per il santuario sul mare."
timeline:
  - city: "Ferrol"
  - city: "Neda"
    km: 15
  - city: "Pontedeume"
    km: 16
  - city: "Betanzos"
    km: 21
  - city: "Hospital de Bruma"
    km: 28
  - city: "Sigüeiro"
    km: 14
  - city: "Santiago de Compostela"
    km: 16
  - city: "Negreira"
    km: 21
  - city: "Olveiroa"
    km: 33
  - city: "Cabo Finisterre"
    km: 34
gallery:
  - "https://res.cloudinary.com/dx6hrvg6l/image/upload/v1764883558/ferrol-01_mpmemj.jpg"
  - "https://res.cloudinary.com/dx6hrvg6l/image/upload/v1764883558/ferrol-02_bexium.jpg"
  - "https://res.cloudinary.com/dx6hrvg6l/image/upload/v1764883559/neda-01_jo6h14.jpg"
  - "https://res.cloudinary.com/dx6hrvg6l/image/upload/v1764883560/pontedeume-01_ogihv5.jpg"
  - "https://res.cloudinary.com/dx6hrvg6l/image/upload/v1764883558/betanzos-01_gz3bzm.jpg"
  - "https://res.cloudinary.com/dx6hrvg6l/image/upload/v1764883558/bruma-01_pwfubo.jpg"
  - "https://res.cloudinary.com/dx6hrvg6l/image/upload/v1764883561/sigueiro_tgmzng.jpg"
  - "https://res.cloudinary.com/dx6hrvg6l/image/upload/v1764883560/santiago-01_muxnwb.jpg"
  - "https://res.cloudinary.com/dx6hrvg6l/image/upload/v1764883559/negreira-01_wifro7.jpg"
  - "https://res.cloudinary.com/dx6hrvg6l/image/upload/v1764883559/olveiroa-01_yls74a.jpg"
  - "https://res.cloudinary.com/dx6hrvg6l/image/upload/v1764883559/olveiroa-02_tc3xj8.jpg"
  - "https://res.cloudinary.com/dx6hrvg6l/image/upload/v1764883560/olveiroa-03_lryptz.jpg"
  - "https://res.cloudinary.com/dx6hrvg6l/image/upload/v1764883558/finisterre-01_riem59.jpg"
  - "https://res.cloudinary.com/dx6hrvg6l/image/upload/v1764883558/finisterre-02_aua5pr.jpg"
  - "https://res.cloudinary.com/dx6hrvg6l/image/upload/v1764883559/finisterre-03_iixhch.jpg"
  - "https://res.cloudinary.com/dx6hrvg6l/image/upload/v1764883559/finisterre-04_zl3cdc.jpg"
  - "https://res.cloudinary.com/dx6hrvg6l/image/upload/v1764883559/finisterre-05_vqtwrs.jpg"
  - "https://res.cloudinary.com/dx6hrvg6l/image/upload/v1764883559/muxia-01_elukdo.jpg"

---

## Viaggio

Il **Cammino di Santiago Inglese** è quello che, più di tutti, mi riporta alla mente i ricordi più belli.  
Lungo questo sentiero ho trovato il vero spirito del Cammino di Santiago: incontri sinceri, condivisione spontanea e momenti che restano dentro. Ho conosciuto persone meravigliose e porto con me ricordi che so non mi lasceranno mai.

## Prima tappa: Ferrol – Neda

Il cammino inizia a **Ferrol**, una città portuale nel nord della Spagna. Il sole sta sorgendo, l’aria è fresca e io sono pronto a partire per questo cammino in solitaria. Mi dirigo verso il punto di partenza, un piccolo centro informazioni all’interno del porto. Sul muro c’è un dipinto che raffigura i simboli di Santiago: pellegrini, una freccia e una conchiglia.

Poco distante vedo la **prima freccia gialla** con accanto una **capasanta**. È il segnale che indica la via. Sono sulla strada giusta.  
Una colonnina mi conferma tutto: **119 km a Santiago de Compostela**. Il cammino è ufficialmente iniziato.

Parto da solo. Non incontro altri pellegrini, il sentiero è per lo più asfaltato, attraversa la città e costeggia il mare. Alle prime ore del mattino Ferrol sembra ancora addormentata: pochi negozi aperti, poche persone in giro.  
Dopo qualche ora arrivo in un parco che inizia ad animarsi di famiglie. Qui incontro finalmente altri pellegrini con lo zaino. Non siamo in molti, ma come sempre ci si saluta con un semplice e sincero *“Buen Camino”*, sapendo che prima o poi ci si rincontrerà.

La tappa è breve, serve a scaldare le gambe. Arrivo presto all’**albergue del pellegrino**, dove incontro altri camminatori. Conosco **José**, che mi aiuta a prenotare un letto per la notte, e altri ragazzi che si fermano solo per una pausa.

Dopo aver mangiato un bocadillo in un piccolo bar locale ed essermi procurato la cena — un pacchetto di patatine e una banana — mi guardo un po’ attorno. L’albergue è immerso in una laguna un po’ trascurata.  
Torno indietro, prendo il mio libro e mi siedo sotto un albero, in riva al fiume, a leggere.

La sera assisto a un tramonto bellissimo. Il tempo sembra fermarsi: tutto è calmo, tranquillo, e anche l’animo si rilassa.  
Quando cala il sole vado a letto, mi infilo nel sacco lenzuolo, chiudo gli occhi… e dormo.

## Seconda tappa: Neda – Pontedeume

Il secondo giorno mi sveglio quando è ancora buio. Faccio colazione con la seconda banana del giorno prima, mi vesto e riparto. Esco insieme ad altri pellegrini, ma restiamo subito distanziati. Fuori è buio, fa fresco e bisogna prestare attenzione ai segnali.  
Tanto che, per la prima volta in questo cammino, **sbaglio strada**.

Per fortuna incontro **due ragazze spagnole**, Sara e Arantxa. Ci fermiamo, controlliamo la mappa e ci accorgiamo tutti e tre di essere fuori rotta. Poco importa: una piccola deviazione e torniamo sul sentiero.

Il cammino lascia la città ed entra nel bosco. Scorre veloce. I pellegrini iniziano a essere di più e alcune facce le riconosco dalla sera prima.

Arrivo a **Pontedeume** che è ancora presto e l’albergue è chiuso. Mi siedo per terra nella piazzetta davanti al centro informazioni, aspettando le chiavi. Pian piano arrivano altri pellegrini incontrati lungo il sentiero. Ci si saluta, si scambiano due parole. La maggior parte sono spagnoli.

A un certo punto arriva anche José. Mi vede seduto per terra e — forse per compassione, forse per gentilezza, o forse per il puro spirito del Cammino — mi chiede se voglio unirmi a lui per una birra con altre pellegrine.

Accetto.  
Al bar ci aspettano Sara e Arantxa, le ragazze con cui mi ero perso al mattino. Ci presentiamo, beviamo una birra, parlo un miscuglio di spagnolo, italiano e inglese… ma ci capiamo.  
Da quel momento **non resto più solo**.

Dopo aver recuperato le chiavi e lasciato lo zaino in albergue, ci ritroviamo per pranzo. Grazie agli amici spagnoli finiamo a mangiare **pesce freschissimo al mercato**.  
Non so se fosse la fame, la serenità, o la felicità di aver conosciuto nuove persone, ma quel sapore lo ricordo ancora: canolicchi, percebes, capesante e altri frutti di mare incredibili.

![Pranzo al Mercato](https://res.cloudinary.com/dx6hrvg6l/image/upload/v1767472067/pontedeume-01_ogihv5.jpg)

Quattro birre sul tavolo, piattini condivisi e tante risate.  
È in momenti come questo che mi sento davvero felice.

La sera mangiamo di nuovo tutti insieme e scopriamo che c’è la **festa del paese**. In Spagna, in qualche modo, ne trovo sempre una. Ed è anche per questo che la adoro.  
Giriamo per la città, assistiamo a qualche spettacolo e poi, non troppo tardi, andiamo a dormire dandoci appuntamento al mattino seguente.

## Terza tappa: Pontedeume – Betanzos

Il terzo giorno vola. Parto presto con José, mentre Sara e Arantxa si sono incamminate prima. Le raggiungiamo poco dopo, proprio all’ingresso del bosco.

Di questa giornata ricordo soprattutto le **conversazioni**: un continuo mescolare spagnolo e italiano. A volte ci si inceppa, ma alla fine ci si capisce sempre.  
Parliamo di famiglia, amici, viaggi. Condividiamo i motivi che ci hanno portato lì. E così camminare diventa più leggero.

A metà mattinata ci fermiamo in un punto di ristoro per pellegrini. Qui conosciamo un signore americano — credo si chiamasse **John**. Ci racconta di aver perso la moglie da poco e di aver deciso, dopo quel dolore, di partire per Santiago.

Beviamo una birra insieme. Poi ci ringrazia, dicendoci che l’incontro con noi rappresentava proprio ciò di cui aveva tanto sentito parlare del Cammino di Santiago.  
Ci commuoviamo un po’. Lo salutiamo sperando di rivederlo. Un altro momento che porterò sempre con me.

Arrivati a **Betanzos** dormiamo tutti nello stesso ostello. Piedi e spalle iniziano a farsi sentire e mi compare una grossa vescica sul tallone.  
Per fortuna Sara e Arantxa sono infermiere e, più che offrirmi aiuto, **mi obbligano** a farmi medicare.

La sera cena insieme, una birra al bar e poi rientro in ostello. Intanto inizia a piovere.

## Quarta tappa: Betanzos – Hospital de Bruma

La quarta tappa inizia sotto la pioggia. Indosso l’antipioggia, copro lo zaino e parto. È una pioggerellina leggera che dopo pochi chilometri smette, lasciandomi completamente asciutto.

Lungo il cammino incontriamo un gruppo di ragazzi di un oratorio italiano. Al nostro gruppo si aggiungono anche **Marta e Javi**, fratello e sorella di Malaga.

Questa è la tappa più lunga: **28 km**. Ma in compagnia scorrono via senza accorgersene.  
Il momento più divertente arriva a 200 metri dall’arrivo: scoppia un **acquazzone improvviso**. Vediamo l’albergue in lontananza, acceleriamo il passo, proviamo persino a correre… ma arriviamo comunque fradici.

E, come sempre, appena entriamo smette di piovere.

La sera ceniamo nell’unico ristorante della zona, mangiamo presto e torniamo in ostello per recuperare energie.

## Quinta tappa: Hospital de Bruma – Sigüeiro

La quinta tappa inizia all’alba. Il cielo è coperto, ma tra le nuvole spunta il sole.  
Il momento più bello arriva in cima a un’altura, circondati da campi di granoturco. Il sole sorge dietro una collina, il cielo si tinge di giallo e arancione e il mais riflette la luce creando un panorama da cartolina.

Ci fermiamo a scattare foto e ad ammirare lo spettacolo.

![Alba a Bruma](https://res.cloudinary.com/dx6hrvg6l/image/upload/v1764883558/bruma-01_pwfubo.jpg)

Lungo il cammino incontriamo altri ragazzi che si uniscono a noi. Arrivati a **Sigüeiro**, il gruppo è ormai numeroso. Siamo tutti allegri, felici e doloranti.

La sera ceniamo tutti insieme e decidiamo di arrivare a **Santiago** il giorno dopo, uniti.

## Sesta tappa: Sigüeiro – Santiago de Compostela

L’ultima tappa è la più leggera. Le gambe vanno avanti quasi per inerzia.  
Più cammini, più i chilometri diminuiscono. Le colonnine con la conchiglia segnano ormai meno di 20 km. Inizi a pensare all’arrivo, a ripercorrere tutto quello che hai vissuto.

Arriviamo a **Santiago de Compostela** e ci dirigiamo subito verso la cattedrale. La piazza è piena di pellegrini provenienti da ogni cammino. Le emozioni sono forti.  
Questa volta non c’è solo soddisfazione. C’è anche malinconia. La consapevolezza che tutto sta finendo e che dovrò salutare persone con cui ho condiviso giorni intensi, senza conoscerle prima.

Facciamo le foto di rito davanti alla cattedrale. Ci sdraiamo per terra sull’asfalto, stanchi e felici. Ognuno resta un po’ con i propri pensieri.

Alla fine un sorriso mi si disegna sul volto.  
E ancora oggi, se ripenso a quel momento, è lo stesso sorriso che ritorna.

![Arrivo a Santiago](https://res.cloudinary.com/dx6hrvg6l/image/upload/v1764883560/santiago-01_muxnwb.jpg)

## Seconda parte: Cammino di Finisterre

Salutati gli amici spagnoli è tempo di ripartire. Il mio viaggio non è ancora concluso: la destinazione finale è il faro di Finisterre, la fine del mondo.

## Prima tappa: Santiago de Compostela - Negreira

Mi sveglio che è ancora buio. Santiago mi appare quieta, lontanissima dal caos che la riempie durante il giorno. Cammino in silenzio ed esco dalla città, ritrovandomi quasi subito in un bosco fitto e completamente buio.
Il sole non è ancora sorto e la luce della luna non riesce a filtrare tra i rami degli alberi. Accendo la torcia del mio iPhone per vedere dove metto i piedi ed evitare di inciampare tra le radici.

Dopo qualche chilometro il sole finalmente sorge. Esco dal bosco e mi fermo al primo bar che incontro per fare colazione. Inizio la giornata con pan y jamón y tomate, una tradizione ormai consolidata nei cammini che ho fatto in Spagna.
Il panino mi ridà energia, le gambe rispondono bene e riprendo a camminare a ritmo spedito.

Arrivo al Ponte Sarela, un antico ponte in pietra, storico e simbolico per il Cammino di Finisterre. Superato il ponte inizia un saliscendi faticoso, a cui le mie gambe non erano più abituate. Dopo i primi giorni più pianeggianti questo tratto si fa sentire, anche se a compensare ci pensano panorami davvero belli.

Arrivato a Negreira mi fermo in un bar locale per pranzo: pimientos de padrón e croquetas mi aiutano a recuperare un po’ di energie.

Trovato l’albergue per la notte, scopro che nel letto accanto al mio dorme un ragazzo tedesco. Mi racconta la sua esperienza: ha percorso più di 1000 km, partendo dal confine tra Spagna e Francia e attraversando tutto il nord della Spagna fino a Santiago. Rimango a bocca aperta ad ascoltarlo.

Poco dopo si uniscono a noi due ragazzi di Trento, anche loro arrivati dal Cammino Francese, fatto in più tappe.
La sera ci ritroviamo tutti assieme nella cucina dell’albergue: siamo un gruppo di pellegrini che si conosce da poche ore. Un signore italiano cucina la pasta, mentre il ragazzo tedesco prepara pollo al curry.

Mangiamo tutti insieme. L’atmosfera è di quelle belle: persone serene, sorridenti, felici. Ognuno ha camminato strade diverse e vissuto esperienze differenti, ma lo stato d’animo è lo stesso. Diversi, eppure incredibilmente uniti.

## Seconda tappa: Negreira - Olveiroa

Anche il secondo giorno parto presto. A Negreira i lampioni sono ancora accesi. Con me camminano Clarissa e Alessandro, una coppia di ragazzi di Trento, e il signore che aveva cucinato la pasta la sera prima.

Il sole sorge lentamente da dietro una collina. L’ombra del pellegrino si allunga sull’asfalto e sui muri delle case. Il paesaggio è spettacolare: attraversiamo campi di mais e incontriamo molti altri pellegrini lungo il sentiero.

Dopo qualche chilometro, sdraiato su un’amaca, ritrovo il ragazzo austriaco dell’albergue. Ci salutiamo, scambiamo quattro parole, scherziamo, ridiamo… poi ognuno riprende il proprio passo.

La giornata scorre così, senza fretta, fino ad arrivare a Olveiroa. La sera mangiamo ancora tutti insieme e poi a dormire, stanchi ma sereni.

## Terza tappa: Olveiroa - Finisterre

L’ultima tappa è anche la più suggestiva. Decidiamo di andare fino a Finisterre insieme. Sono ancora in compagnia dei miei nuovi amici italiani.

Uno dei momenti più scenografici è l’uscita dal bosco: all’improvviso il mare appare all’orizzonte. Capisco che siamo vicini.

Prima di arrivare alla meta, però, ci fermiamo su una spiaggia. Era il desiderio di tutti fare un bagno, e così facciamo. L’acqua è fredda, ma rigenera i piedi doloranti ed è una vera goduria.

Dopo il bagno ci fermiamo in un ristorante a mangiare pesce fresco. Anche qui mi concedo una bella mangiata di frutti di mare.
Lo svago è finito, si riprende a camminare. Arriviamo finalmente a Finisterre, visitiamo il paese e raggiungiamo il faro. Davanti a me c’è la colonnina finale: km 0.
Sono arrivato. Finalmente.
Mi faccio scattare una foto che racconta tutta la felicità che ho addosso.

![km 0](https://res.cloudinary.com/dx6hrvg6l/image/upload/v1764883558/finisterre-02_aua5pr.jpg)

La sera decido di tornare di nuovo al faro. Qui assisto a un momento davvero magico: il tramonto.
Il sole scende all’orizzonte, il cielo si tinge di arancione, l’aria è fresca e l’animo è in pace. Quando il sole scompare del tutto, le persone iniziano ad applaudire. Un applauso spontaneo, istintivo, come per ringraziare lo spettacolo a cui abbiamo appena assistito.

La giornata è finita.
Il sole è tramontato.
E il mio cammino, finalmente, è completo.

![tramonto](https://res.cloudinary.com/dx6hrvg6l/image/upload/v1764883559/finisterre-04_zl3cdc.jpg)
